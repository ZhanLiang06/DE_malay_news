[
    {
        "title": "PM bidas pengkritik, ikrar tetap teruskan agenda reformasi",
        "authorDetails": {
            "authName": "",
            "relLink": "",
            "email": ""
        },
        "publishTime": "Disember 20, 2024 @ 11:54pm",
        "articleBrief": "Perdana Menteri, Datuk Seri Anwar Ibrahim bergambar bersama veteran ahli politik DAP, Tan Sri Lim Kit Siang ketika hadir ke pelancaran buku 'Malaysian First Jilid 1 dan 2' di Restoran Tandoor Grill hari ini. - Foto NSTP/ ZULFADHLI ZULKARNAIN",
        "contents": [
            "IPOH:  Perdana Menteri, Datuk Seri Anwar Ibrahim menegaskan semula komitmen teguh kerajaan dalam menggerakkan agenda reformasi negara.",
            "Dalam hal ini, beliau mengecam mereka yang tunduk kepada pemimpin zalim dan korup sebelum ini namun kini menuduh kerajaan gagal melaksanakan reformasi dalam dua tahun kebelakangan ini.  ",
            "\"Saya tidak setuju dengan mereka, sebahagian mereka tidak berkata apa-apa mengenai rasuah sebelum ini. Anda mahu kami melakukan perubahan? ",
            " \"Saya sudah mulakan dengan tadbir urus yang baik. Saya telah pastikan tiada menteri atau pemimpin kerajaan boleh mempengaruhi keputusan proses tender. Pada saya ini sangat penting.",
            "\"Saya tak boleh cakap mengenai  apa yang berlaku 10 tahun dulu, tetapi saya jamin dalam dua tahun kebelakangan ini kami tidak tunduk atau bertolak ansur dengan perkara ini (rasuah),\" katanya dalam ucapan pada pelancaran buku bertajuk \"Lim Kit Siang: Malaysian First\" Volum 1 dan 2, di sini hari ini.",
            "Anwar mengaitkan ketamakan dan 'rompakan' dalam negara kepada kelemahan sistem pentadbiran sebelum ini. ",
            " Beliau turut menekankan kepentingan kerajaan sekarang untuk kekal kuat dan bersatu sambil memberi amaran kegagalan berbuat demikian boleh menyebabkan kembalinya ketaasuban kepada perkauman dan agama.",
            "\"Sekarang, jika kita mahu kekalkan kuasa, pertama, perlu pastikan kita sedar bahawa mandat kita ialah untuk melaksanakan reformasi bukan bertolak ansur\u2026 Anda fikir selepas mengharungi penderitaan, 10 tahun dalam penjara, 10 tahun ulang-alik, mahkamah, anda fikir saya lupa (agenda reformasi)? Tidak.",
            "\"Jadi, setialah dengan kami, sokong usaha kami. Lebih kuat sokongan, lebih cepat kita boleh laksanakan reformasi kerana, seperti anda telah lihat, kesemua tindakan terhadap taikun besar, bilionair, kurang mendapat sokongan terutama daripada golongan elit,\" katanya.",
            " Anwar berkata kerajaan tetap teguh dalam agenda reformasi dan menggesa rakyat menaruh kepercayaan dan menyokong usaha ini."
        ],
        "url": "/berita/nasional/2024/12/1339517/pm-bidas-pengkritik-ikrar-tetap-teruskan-agenda-reformasi"
    }
]