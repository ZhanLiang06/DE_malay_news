[
    {
        "title": "Tiada pencemaran logam berat air Kg Kelaik - KKM",
        "authorDetails": {
            "authName": "BERNAMA",
            "relLink": "/authors/bernama",
            "email": ""
        },
        "publishTime": "Disember 20, 2024 @ 12:40am",
        "articleBrief": "- Foto hiasan. - Foto BERNAMA",
        "contents": [
            "KUALA LUMPUR: Tiada pelanggaran had piawaian kandungan logam berat berlaku di Kampung Kelaik, Pos Blau, Gua Musang, Kelantan. ",
            " Perkara itu dimaklumkan Kementerian Kesihatan (KKM) yang menjalankan siasatan terhadap sumber bekalan air penduduk itu selepas persampelan air diambil Jabatan Kesihatan Negeri (JKN) Kelantan melalui Pejabat Kesihatan Daerah (PKD) Gua Musang pada 9 Disember lalu.",
            " KKM dalam kenyataan, berkata persampelan itu dilakukan di beberapa lokasi yang menjadi sumber bekalan air penduduk Kampung Kelaik.",
            "\"Keputusan ujian makmal terhadap sampel air tandak (gravity feed system atau GFS) yang disediakan oleh Jabatan Kemajuan Orang Asli (JAKOA) menunjukkan tiada pelanggaran had piawaian kandungan logam berat seperti aluminium, arsenik, ferum dan kromium.",
            "\"Bagaimanapun, KKM melalui JKN dan PKD akan terus memantau kualiti bekalan air di Kampung Kelaik secara berkala dengan kerjasama pihak JAKOA,\" menurut kenyataan itu.",
            " KKM turut memaklumkan bahawa lawatan lapangan ke Kampung Kelaik dan kawasan sekitar termasuk lombong-lombong berdekatan dijalankan pada 5 Disember selepas menerima aduan berhubung pencemaran alam sekitar di kampung itu pada 2 Disember.",
            " Selain itu, KKM telah melaksanakan saringan kesihatan terhadap200 penduduk di kawasan itu pada 23 September lalu menerusi Program Jalinan Kasih dan semakan data dari Klinik Kesihatan Kuala Betis dan Klinik Kesihatan Pos Brooke mendapati tiada kes akut disebabkan keracunan logam berat dilaporkan setakat ini.",
            " Namun, selepas mengambil kira perkembangan semasa, KKM melalui Institut Penyelidikan Perubatan (IMR) akan menjalankan kajian lanjutan bagi mengenal pasti kesan kronik pendedahan logam berat terhadap kesihatan penduduk Kampung Kelaik.",
            "\"KKM melalui perkhidmatan kesihatan sedia ada akan terus memantau tahap kesihatan penduduk Kampung Kelaik. Penduduk dinasihatkan supaya mendapatkan pemeriksaan di fasiliti kesihatan berhampiran sekiranya mengalami sebarang isu kesihatan, termasuk penyakit kulit,\" menurut kenyataan itu.",
            "Pada masa sama, penduduk kampung dinasihatkan agar terus menggunakan sumber air bersih bagi keperluan harian untuk mengelakkan sebarang masalah kesihatan yang berpunca daripada air tercemar.",
            "Sebelum ini, Menteri Kesihatan Datuk Seri Dr Dzulkefly Ahmad memaklumkan KKM sudah memulakan siasatan berhubung dakwaan keracunan kromium di Kampung Kelaik.",
            "Semalam, Menteri Sumber Asli dan Kelestarian Alam, Nik Nazmi Nik Ahmad dilaporkan berkata arahan henti kerja perlombongan telah dikeluarkan kepada dua syarikat yang dikhuatiri menyebabkan pencemaran di Sungai Kelaik, Gua Musang.",
            "Nik Nazmi menjelaskan keputusan itu dibuat berdasarkan siasatan Jabatan Alam Sekitar (JAS) terhadap pematuhan kedua-dua syarikat berkenaan kepada Akta Kualiti Alam Sekeliling 1974 (Akta 127)."
        ],
        "url": "/berita/nasional/2024/12/1339171/tiada-pencemaran-logam-berat-air-kg-kelaik-kkm"
    }
]