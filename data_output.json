[
    {
        "title": "Melaka tumpu perkasa produk pelancongan halal",
        "authorDetails": {
            "authName": "Amir Mamat",
            "relLink": "/authors/amir-mamat",
            "email": "bhnews@bh.com.my"
        },
        "publishTime": "Disember 21, 2024 @ 4:56pm",
        "articleBrief": "Ab Rauf melakukan gimik perasmian Festival Halal Antarabangsa Melaka 2024 (MIHF'24) di Pusat Dagangan Antarabangsa Melaka (MITC), hari ini. - Foto NSTP/Amir Mamat",
        "contents": [
            "AYER KEROH: Melaka mengembangkan lagi industri pelancongan halal dengan memperkasakan pelbagai produk bukan sahaja dalam sektor makanan, tetapi juga perkhidmatan.",
            "Ketua Menteri, Datuk Seri Ab Rauf Yusoh, berkata ini kerana sektor industri halal dilihat semakin berkembang dan mendapat permintaan di seluruh dunia dan ia perlu dimanfaatkan sejajar dengan status negeri pelancongan dunia dicapai Melaka ketika ini.",
            "Sehubungan itu, beliau berkata, kerajaan negeri meletakkan sasaran untuk mengetengahkan produk pelancongan yang mempunyai sijil halal supaya dapat memberi lebih keyakinan kepada pelancong, khususnya beragama Islam. ",
            "\"Seperti yang semua tahu, kapal persiaran Genting Dreams sudah pun memulakan produk halal di kapal persiaran mewah itu menyebabkan ia menjadi antara pilihan pelancong Muslim menikmati pelayaran hebat itu yang turut singgah ke Melaka setiap minggu.",
            "\"Justeru, kerajaan Melaka juga menyambut usaha yang sama dengan mengangkat produk pelancongan halal ini,\" katanya selepas merasmikan Festival Halal Antarabangsa Melaka 2024 (MIHF'24) di Pusat Dagangan Antarabangsa Melaka (MITC), di sini, hari ini. ",
            "Yang turut hadir, bekas Ketua Menteri, Datuk Seri Sulaiman Md Ali; Pesuruhjaya Tinggi Bangladesh ke Malaysia, Md Shameem Ahsan; EXCO Pendidikan, Pengajian Tinggi dan Hal Ehwal Agama negeri, Datuk Rahmad Mariman serta EXCO Hal Ehwal FELDA, Koperasi dan Usahawan Pahang, Datuk Amizar Abu Adam.",
            "Mengulas lanjut, Ab Rauf berkata, MIHF'24 yang dianjurkan Majlis Agama Islam Melaka (MAIM) menerusi MAIM Holdings itu disifatkan sangat berjaya dalam memperkenalkan Melaka sebagai antara hab halal dunia. ",
            "Katanya, ia bukan sahaja menggalakkan pasaran halal domestik, bahkan berjaya menarik minat beberapa negara seperti Bangladesh, Emiriah Arab Bersatu (UAE), Singapura, Taiwan, Nigeria dan Vietnam yang bersama-sama memberi sokongan terhadap industri halal di Melaka.",
            "\"Sempena festival ini, hari ini kita dapat menyaksikan lebih 250 pemain industri halal dihimpunkan daripada pelbagai bidang termasuk penyertaan lebih 10 negara yang turut terbabit antaranya UAE, Indonesia, Iran dan Singapura.",
            "\"Bukan itu sahaja, terdapat juga yang dinamakan sebagai `Kampung Dalam Kota' yang menawarkan pelbagai jualan membabitkan lebih 70 peniaga di samping lebih 30 syarikat di bawah industri pelancongan halal yang turut serta dalam festival ini,\" katanya."
        ],
        "url": "/berita/nasional/2024/12/1339782/melaka-tumpu-memperkasakan-produk-pelancongan-halal"
    }
]